---
layout: post
title: "Holenderski Astrotest"
description: "Tłumaczenie tekstu."
category: eksperymenty
tags: [astrometeorologia tłumaczenia]
author: "Tomasz Stąpor"
date: " 05.10.2014"
output:
  html_document:
    theme: readable
    toc: yes
---

## Wstęp
Podręczniki astrologiczne zawierają wiele twierdzeń dających się przetestować. Na przykład: mówi się, że ludzie ze Słońcem w znakach powietrznych (Bliźnięta, Waga, Wodnik) są osobami, które myślą więcej niż osoby ze Słońcem w znakach wodnych (Rak, Skorpion, Ryby). Tak więc możemy się spodziewać, że wśród sceptyków więcej będzie osób ze Słońcem w znakach powietrznych niż wodnych. Według mojej wiedzy ta hipoteza nie została jeszcze sprawdzona. Niemniej jednak wydaje się, że i to twierdzenie może zostać obalone, ponieważ wiele podobnych badań nie wykazało żadnego związku między znakami Słońca a cechami osobowości  czy zawodem (np.: Bastedo, R.W. 1978; Culver & Ianna, 1988; Gauquelin, 1982, 1988; Hentschel, 1985; McGervey, 1977; Startup, M. 1984; Tyson, 1980, 1984; Van Rooij, 1993).

Astrolodzy zdecydowanie sprzeciwiają się tego typu badaniom. Podkreślają, że trzeba zawsze patrzeć na cały horoskop, a znak zodiaku nie jest jedynym czynnikiem, który ma znaczenie. System jako całość nie jest sumą swoich części, ponieważ te części są często sprzeczne ze sobą. Wpływ znaku Słońca może być modyfikowany przez znak Księżyca, czy cokolwiek innego. Dlatego nie da się wyizolować jednego konkretnego czynnika, ale trzeba interpretować cały wykres.

Najwyraźniej oznacza to, że osoby z grupy tysiąca Skorpionów nie mają ze sobą więcej wspólnego niż grupa tysiąca losowo wybranych osób ze Słońcem w różnych znakach. Jeśli to prawda, możemy się zastanowić, dlaczego nadal podręczniki astrologiczne mówią nam, że Skorpiony są tajemnicze, namiętne i mściwe? Możemy również zastanowić się, jak to się stało, że astrolodzy odkryli znacznie Słońca w różnych znakach?

Na szczęście nie musimy się na ten temat spierać, ponieważ istnieją inne testy, w których astrologowie mogą korzystać z całego horoskopu. Mam tu na myśli tzw test dopasowania. Jednym z najlepszych przykładów jest test przeprowadzony przez australijskiego naukowca dr. Geoffreya Deana (1987). Korzystając z testu osobowości Eysencka (EPI) Dean wybrał 60 osób z bardzo wysokim wynikiem introwersji i 60 osób z bardzo wysokim wynikiem ekstrawersji. Następnie 45 astrologom dostarczył horoskopy tych 120 osób. Analizując horoskopy, astrologowie próbowali zidentyfikować ekstrawertyków oraz introwertyków. Wyniki były bardzo rozczarowujące i można je porównać do tego, jakby dokonywali wyborów rzucając monetą. Ich średni wynik wynosił 50,2%.

Jak można się spodziewać, astrologowie nie lubią tego typu badań. Argumentują, że potrzebują więcej informacji na temat osoby, by pomyślnie wykonać swoje zadanie dopasowania horoskopów. Skrajny wynik ekstrawersji na skali Eysnecka (EPI) to najwyraźniej za mało. Wielu astrologów wątpi w wartość testów osobowości. Jak możemy pokonać tę przeszkodę? Najlepszym sposobem będzie zapytanie astrologów, jaki rodzaj informacji potrzebują. Strategia ta została wykorzystana przez psychologów z uniwersytetu Indiany: Johna McGrew i Richarda McFall (1990). „Astrotest”, który został tutaj omówiony jest podobny do ich podejścia.

## Opracowanie testu

W maju 1994 roku holenderski dziennik _Algemeen Dagbald_ opublikował artykuł Martina Boot, byłego astrologa, który obecnie pracuje jako psychoterapeuta. Boot twierdził, że astrolodzy nie potrafią przewidywać przyszłości. W odpowiedzi astrolog Rene Jelsma napisał polemikę, która została opublikowana pod tytułem „Astrolog naprawdę może przewidywać przyszłość”.

Rob Nanninga – holenderski sceptyk — zaproponował by przeprowadzić eksperyment, który pomoże rozwiązać wynikłą różnicę zdań, i zaprosił astrologów do udziału w Astroteście zorganizowanym przez Skepsis Foundation. Jego propozycja była następująca: Wszyscy astrolodzy otrzymają dane urodzeniowe (data, godzina i miejsce) siedmiu anonimowych osób. Otrzymają również siedem ankiet wypełnionych przez te osoby. Pytania w ankiecie będą opracowane przez astrologów. Ich zadaniem będzie dopasowanie każdego horoskopu do ankiety wypełnionej przez właściciela horoskopu. Aby zachęcić do udziału w eksperymencie Nanninga oferował 5000 guldenów (2500 dolarów) dla każdego, kto dobrze dopasuje wszystkie siedem horoskopów.

Ilość odpowiedzi przeszła oczekiwania. Zgłosiło się ponad 70 osób. Do każdej z nich wysłano krótką ankietę, która miała pomóc w ocenie ich astrologicznego doświadczenia. Poproszono również o pytania do ankiety, którą mieli wypełnić właściciele horoskopów. Wkrótce do badania zgłosiło się jeszcze więcej osób. Niektórzy z nich zostali dobrani do eksperymentu w zamian za tych, którzy nie odpowiedzieli na pytania. Organizator Rob Nanninga chciał ograniczyć swoje ryzyko stracenia 5000 guldenów, dlatego liczbę astrologów ograniczył do 50. Przy tej ilości nawet bez wiedzy astrologicznej istnieje szansa jak 1 do 5040 na odebranie nagrody.

Znalezienie odpowiednich siedmiu horoskopów nie było proste. Początkowo zgromadzono siedem osób, które urodziły się 1 1978 roku. Prezes NGPA – holenerskiej organizacji zrzeszającej praktykujących astrologów, zwrócił uwagę, że w tamtych czasach zapisywane godziny urodzeń często były zaokrąglane do pełnej godziny. Dlatego zdecydowano się wybrać osoby, które urodziły się w okolicach 1958 roku. Po zdobyciu świadectw urodzenia wyrysowano horoskopy. W horoskopach czterech z wybranych osób Ascendent znajdował się blisko przełomu dwóch znaków, przez co drobna zmiana czasu urodzenia mogła spowodować zmianę ascendentu. Nie można być pewnym, że podany czas był dokładny co do minuty, dlatego organizator zdecydował się wymienić te horoskopy na takie, w których nie było wątpliwości co do położenia Ascendentu.

Każdy z astrologów wysłał średnio po 10 pytań, na które mieli odpowiedzieć właściciele horoskopów. Za pomocą tych pytań skonstruowano ankietę liczącą 25 pytań, które dotyczyły różnych aspektów życia: edukacja, profesja, hobby, zainteresowania, główne cele, osobowość, związki, zdrowie, religia, etc… Dodatkowo spytano właścicieli horoskopów o ważne daty z ich życia, gdyż wielu z astrologów wykazywało zainteresowanie specyficznymi datami. Na koniec dodano jeszcze 24 pytania wielokrotnego wyboru z testu osobowości _Berkeley Personality Profile_.

Po skonstruowaniu ankiety spytano o opinię na jej temat ośmiu doświadczonych astrologów, którzy nie mieli do niej większych zastrzeżeń. Na wniosek jednego z nich dodano do ankiety trzy pytania. Wypełnione ankiety oraz daty urodzeń zostały wysłane do kilku sceptyków, którzy starali się znaleźć pasujące pary dat i horoskopów. Choć jeden z nich strzelił 3 trafienia, nie było powodu, aby podejrzewać, że każda z par może być zidentyfikowana za pomocą ukrytych wskazówek. 

## Oczekiwania vs rezultaty

Na początku grudnia 1994 wszystkie dane zostaly wysłane do 50 astrologów, którzy mieli 10 tygodni na odesłanie odpowiedzi. W tym czasie mogli również po obejrzeniu horoskopów sformułować dodatkowe pytania do ich właścicieli, z czego skorzystała jedna osoba.

Ostatecznie test ukończyło 44 astrologów. Wielu z nich miało bardzo duże doświadczenie. 50% uczestniczących astrologów przeczytało co najmniej 50 książek na temat astrologii, 75% brało udział w kursach astrologii, a 25% nauczała innych. Co najmniej połowa uczestników przeanalizowała ponad 100 horoskopów w swoim życiu a 33% brało za swoje astrologiczne usługi pieniądze. 25% było członkami NGPA – Holenderskie Stowarzyszenie  Praktykujących astrologów. 

Astrologowie zostali zapytani o ich oczekiwania dotyczące ilości udanych przyporządkowań. Odpowiedziało 36 z nich. Połowa przewidywała, że przyporządkuje dobrze 7 horoskopów. Tylko 6 astrologów oczekiwało mniej niż 4 trafienia.

W rzeczywistości najlepszy wynik osiągnął astrolog, który przyporządkował jedynie 3 horoskopy, natomiast połowa uczestników (22 osoby), nie przyporządkowało dobrze ani jednego horoskopu. Średnia ilość dobrych trafień wynosiła 0,75, co było o 0,25 mniej od średniej oczekiwanej (MCE ?). Co więcej, nie było dowodów, że najbardziej doświadczeni astrolodzy wypadli lepiej niż początkujący.

Porównanie wyników jest bardzo interesujące. Każdy z astrologów otrzymał tę samą informację i można było oczekiwać wiele podobnych odpowiedzi. Jednak brak zgody był uderzający. Każdy z 7 horoskopów może być połączony z 7 kwestionariuszami. Z tych 49 możliwych kombinacji, żadne połączenie nie zostało wybrane więcej niż 12 razy. To wyglądało tak, jakby każdy astrolog używał generatora losowego, by określić poprawne połączenie. Było jedynie dwóch astrologów, którzy dokonali identycznego przyporządkowania (prawdopodobieństwo = 0.18). Dwóch innych również odesłało identyczne połączenia, ale w tym przypadku obaj połączyli siły i pracowali wspólnie nad testem.
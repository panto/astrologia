---
layout: post
title: "Holenderski Astrotest"
description: "Tłumaczenie tekstu."
category: eksperymenty
tags: [astrometeorologia tłumaczenia]
author: "Tomasz Stąpor"
date: " 05.10.2014"
output:
  html_document:
    theme: readable
    toc: yes
---

## Wstęp

Podręczniki astrologiczne zawierają wiele twierdzeń dających się przetestować. Na przykład: mówi się, że ludzie ze Słońcem w znakach powietrznych (Bliźnięta, Waga, Wodnik) są osobami, które myślą więcej niż osoby ze Słońcem w znakach wodnych (Rak, Skorpion, Ryby). Tak więc możemy się spodziewać, że wśród sceptyków więcej będzie osób ze Słońcem w znakach powietrznych niż wodnych. Według mojej wiedzy ta hipoteza nie została jeszcze sprawdzona. Niemniej jednak wydaje się, że i to twierdzenie może zostać obalone, ponieważ wiele podobnych badań nie wykazało żadnego związku między znakami Słońca a cechami osobowości  czy zawodem (np.: Bastedo, R.W. 1978; Culver & Ianna, 1988; Gauquelin, 1982, 1988; Hentschel, 1985; McGervey, 1977; Startup, M. 1984; Tyson, 1980, 1984; Van Rooij, 1993).

Astrolodzy zdecydowanie sprzeciwiają się tego typu badaniom. Podkreślają, że trzeba zawsze patrzeć na cały horoskop, a znak zodiaku nie jest jedynym czynnikiem, który ma znaczenie. System jako całość nie jest sumą swoich części, ponieważ te części są często sprzeczne ze sobą. Wpływ znaku Słońca może być modyfikowany przez znak Księżyca, czy cokolwiek innego. Dlatego nie da się wyizolować jednego konkretnego czynnika, ale trzeba interpretować cały wykres.

Najwyraźniej oznacza to, że osoby z grupy tysiąca Skorpionów nie mają ze sobą więcej wspólnego niż grupa tysiąca losowo wybranych osób ze Słońcem w różnych znakach. Jeśli to prawda, możemy się zastanowić, dlaczego nadal podręczniki astrologiczne mówią nam, że Skorpiony są tajemnicze, namiętne i mściwe? Możemy również zastanowić się, jak to się stało, że astrolodzy odkryli znacznie Słońca w różnych znakach?

Na szczęście nie musimy się na ten temat spierać, ponieważ istnieją inne testy, w których astrologowie mogą korzystać z całego horoskopu. Mam tu na myśli tzw. **test dopasowania**. Jednym z najlepszych przykładów jest test przeprowadzony przez australijskiego naukowca dr. Geoffreya Deana (1987). Korzystając z testu osobowości Eysencka (EPI) Dean wybrał 60 osób z bardzo wysokim wynikiem introwersji i 60 osób z bardzo wysokim wynikiem ekstrawersji. Następnie 45 astrologom dał 120 horoskopy tych osób. Astrolodzy na podstawie analizy horoskopu mieli zidentyfikować introwertyków oraz ekstrawertyków. Wyniki były bardzo rozczarowujące i można je porównać do tego, jakby dokonywali wyborów rzucając monetą. Średni wynik wynosił 50,2%.

Jak można się spodziewać, astrologowie nie lubią tego typu badań. Argumentują, że do pomyślnego dopasowania horoskopów potrzebują więcej informacji na temat osoby. Skrajny wynik ekstrawersji na skali Eysnecka (EPI) to najwyraźniej za mało. Wielu astrologów wątpi w wartość testów osobowości. Jak możemy pokonać tę przeszkodę? Najlepszym sposobem będzie zapytanie astrologów, jakich  informacji potrzebują. Strategia ta została wykorzystana przez psychologów z uniwersytetu Indiany: Johna McGrew i Richarda McFall (1990). „Astrotest”, który zostanie tutaj omówiony, jest podobny do tego podejścia.

## Opracowanie testu

W maju 1994 roku holenderski dziennik _Algemeen Dagbald_ opublikował artykuł Martina Boot, byłego astrologa, który obecnie pracuje jako psychoterapeuta. Boot twierdził, że astrolodzy nie potrafią przewidywać przyszłości. W odpowiedzi astrolog Rene Jelsma napisał polemikę, która została opublikowana pod tytułem „Astrolog naprawdę może przewidywać przyszłość”.

Holenderski sceptyk Rob Nanninga zaproponował by przeprowadzić eksperyment, który pomoże rozwiązać wynikłą różnicę zdań. Zaprosił astrologów do udziału w teście astrologicznym zorganizowanym przez Skepsis Foundation. Jego propozycja była następująca: Wszyscy astrolodzy otrzymają dane urodzeniowe (data, godzina i miejsce) siedmiu anonimowych osób. Otrzymają również siedem ankiet wypełnionych przez te osoby. Pytania w ankiecie będą opracowane przez astrologów. Ich zadaniem będzie dopasowanie każdego horoskopu do ankiety wypełnionej przez właściciela horoskopu. Aby zachęcić do udziału w eksperymencie Nanninga oferował 5000 guldenów (2500 dolarów) dla każdego, kto dobrze dopasuje wszystkie siedem horoskopów.

Ilość zgłoszeń przeszła oczekiwania – zgłosiło się ponad 70 astrologów. Do każdego z nich wysłano krótką ankietę, która miała pomóc w ocenie doświadczenia astrologicznego. Poproszono również o pytania do ankiety, którą mieli wypełnić właściciele horoskopów. Wkrótce do badania zgłosiło się jeszcze więcej osób. Niektórzy z nich zostali dobrani do eksperymentu w zamian za tych, którzy nie odpowiedzieli na pytania. Organizator chciał ograniczyć swoje ryzyko stracenia 5000 guldenów, dlatego liczbę astrologów ograniczył do 50. Przy tej ilości, nawet bez wiedzy astrologicznej, szansa na odebranie nagrody wynosiła 1 do 5040.

Znalezienie odpowiednich siedmiu horoskopów nie było proste. Początkowo zgromadzono siedem osób, które urodziły się w 1948 roku. Prezes NGPA (Holenderske Stowarzyszenie Praktykujących Astrologów) zwrócił uwagę, że w tamtych czasach zapisywane godziny urodzeń często były zaokrąglane do połowy lub pełnej godziny. Dlatego zdecydowano wybrać osoby, które urodziły się w okolicach 1958 roku. Po zdobyciu świadectw urodzenia wykreślono horoskopy. W przypadku czterech wybranych osób Ascendent znajdował się blisko przełomu dwóch znaków, przez co drobna zmiana czasu urodzenia mogła spowodować jego zmianę. Nie można było być pewnym, że podany czas był dokładny co do minuty, dlatego organizator zdecydował się wymienić te horoskopy na takie, w których nie było wątpliwości co do położenia Ascendentu.

Każdy z astrologów dostarczył średnio po 10 pytań, na które mieli odpowiedzieć właściciele horoskopów. Za pomocą tych pytań skonstruowano ankietę liczącą 25 pytań, które dotyczyły różnych aspektów życia takich jak: edukacja, profesja, hobby, zainteresowania, główne cele, osobowość, związki, zdrowie, religia, etc… Właścicieli horoskopów spytano również o ważne daty z ich życia, co było często powtarzającym się pytaniem w zestawach astrologów. Na koniec dodano do ankiety 24 pytania wielokrotnego wyboru z testu osobowości _Berkeley Personality Profile_.

Tak skonstruowaną ankietę dano do opinii ośmiu doświadczonym astrologom. Na wniosek jednego z nich dodano do ankiety trzy pytania. Wypełnione ankiety oraz daty urodzeń zostały wysłane do kilku sceptyków, którzy starali się znaleźć pasujące pary dat i horoskopów. Choć jeden z nich strzelił 3 trafienia, nie było powodu, aby podejrzewać, że każda z par może być zidentyfikowana za pomocą ukrytych wskazówek. 

## Oczekiwania vs rezultaty

Na początku grudnia 1994 wszystkie dane zostały wysłane do 50 astrologów, którzy mieli 10 tygodni na odesłanie odpowiedzi. W tym czasie mogli sformułować dodatkowe pytania, które im się pojawiły po obejrzeniu horoskopów. Z tej możliwości skorzystała jedynie jedna osoba.

Ostatecznie test ukończyło 44 astrologów. Wielu z nich miało bardzo duże doświadczenie astrologiczne: 50% przeczytała co najmniej 50 książek na temat astrologii; 75% brało udział w kursach astrologii;  25% nauczała innych. Co najmniej 50% uczestników przeanalizowało ponad 100 horoskopów; 33% brało pieniądze za usługi astrologiczne; 25% było członkami NGPA (hol. stow. astrologów). 

Astrologowie zostali zapytani o ich oczekiwania dotyczące ilości udanych dopasowań. Odpowiedziało 36 z nich. Połowa przewidywała, że przyporządkuje dobrze 7 horoskopów. Tylko 6 astrologów oczekiwało mniej niż 4 trafienia.

W rzeczywistości najlepszy wynik osiągnął astrolog, który przyporządkował jedynie 3 horoskopy, natomiast połowa uczestników (22 osoby), nie przyporządkowało dobrze ani jednego horoskopu. Średnia ilość dobrych trafień wynosiła 0,75, co było o 0,25 mniej od średniej oczekiwanej (MCE ?). Co więcej, nie było dowodów, że najbardziej doświadczeni astrolodzy wypadli lepiej niż początkujący.

Porównanie wyników jest bardzo interesujące. Każdy z astrologów otrzymał tę samą informację i można było oczekiwać wielu podobnych odpowiedzi. Jednak brak podobieństw w dopasowaniach był uderzający. Każdy z 7 horoskopów może być połączony z 7 ankietami, co daje 49 możliwych kombinacji. Żadne połączenie nie zostało wybrane więcej niż 12 razy. To wyglądało tak, jakby każdy astrolog używał generatora losowego, by dokonać dopasowania. Było jedynie dwóch astrologów, którzy dokonali identycznego przyporządkowania (prawdopodobieństwo = 0.18). Dwóch innych również odesłało identyczne połączenia, ale w tym przypadku obaj połączyli siły i pracowali wspólnie nad testem.

## Nieprzekonujące wymówki

By dowiedzieć się czegoś na temat wpływu negatywnego wyniku testu na astrologów dano im do wypełnienia krótką ankietę. 9 z 22 badanych przyznało, że byli zaskoczeni brakiem podobnych odpowiedzi. 4 astrologów przyznało, że możliwości astrologii są bardziej ograniczone niż myśleli, 7 doszło do wniosku, że astrologia działa tylko w praktyce. Niemniej jednak 16 astrologów nadal uważało, że nauka może udowodnić działanie astrologii.

Spytano również astrologów astrologów astrologów o  czynniki, które mogą być odpowiedzialne za kiepskie wyniki. 10 z nich odpowiedziało, że horoskopy były do siebie zbyt podobne. Wskazywali na Saturna, Urana, Neptuna i Plutona, które w horoskopach były w tych samych znakach. Na przykład Uran w każdym z badanych horoskopów jest w znaku Lwa. Mała różnica wieku osób, których horoskopy analizowano, wynikała z tego, że ankiety zawierały wiele informacji, które mogły być wykorzystane do oszacowania wieku. Tak czy inaczej – horoskopy wskazywały liczne różnice, które trudno było przeoczyć.

10 astrologów skarżyło się na to, że odpowiedzi z ankiet często były do siebie podobne. Na przykład w odpowiedzi na pytanie wielokrotnego wyboru na temat pracy każdy z badanych twierdził, że jest solidnym pracownikami. Jednak proszę pamiętać, że w kwestionariuszach było więcej różnic niż podobieństw. Co więcej — nawet, jeżeli w jakichś przypadkach większość badanych wyrażała podobną opinię były zazwyczaj osoby, które odpowiadały inaczej. Na przykład, mimo że 4 badanych stwierdziło, że ma bujną wyobraźnię i lubi przeżycia estetyczne, była 1 osoba, która nie wykazała najmniejszego zainteresowania dla tego typu doświadczeń. Dlaczego jego horoskop nie wyróżniał się od innych?

9 astrologów podejrzewało, że odpowiedzi na pytania nie zawsze były prawdziwe, gdyż osoby badane starały się przedstawić siebie w pozytywnym świetle. Jednak mimo tego potencjalnego błędu nie ma powodu aby zakładać, że badane osoby kłamały na temat ich hobby czy dnia ślubu. Nawet, jeżeli wszystkie podane fakty były fałszywe (w tym daty urodzenia), to nie wyjaśnia, dlaczego odpowiedzi astrologów tak bardzo różniły się między sobą.

Większość astrologów (13) stwierdziło, że osoby nie dostarczyły wystarczająco dużo informacji. Nie można wykluczyć, że kiepskie wyniki były wynikiem braku odpowiednich informacji. Należy jednak zauważyć, że prawie wszyscy astrolodzy poprosili o mniej informacji, niż faktycznie otrzymali.

## Czy jest wyjście?

Jeżeli astrologia rzeczywiście działa powinno być możliwe skonstruowanie testu, który satysfakcjonowałby naukowców i astrologów. Niestety astrolodzy nigdy nie są w stanie określić, jakiego rodzaju badanie byłoby dla nich do przyjęcia. Twierdzą, że naukowe badanie astrologii jest bardzo trudne, ponieważ metody naukowe są zbyt surowe i mechaniczne. Wydaje się więc, że rzekome efekty astrologiczne są tak subtelne i trudne do wykrycia, że możemy się jedynie zastanawiać, jak astrolodzy byli w stanie je zidentyfikować?

W celu wyjaśnienia braku obiektywnych dowodów niektórzy czołowi astrolodzy (Van Assem, 1993) zwrócili się w stronę zjawisk paranormalnych. Twierdzą, że astrolodzy potrafię odczytać horoskop jedynie dzięki _wyższej intuicji_ lub dostrajania do kosmicznego porządku, co może być osiągnięte wyłącznie w trakcie autentycznej konsultacji astrologicznej. Gdy nauka wkracza w tę sferę, astrologia przestaje działać. Najwyraźniej wynika z tego, że naukowcy nie są częścią kosmicznego porządku.

Wg Goeffreya Dean i Arthura Mather (1994) naukowcy i astrologowie inaczej rozumieją działanie astrologii i patrzą na to z różnych perspektyw: naukowcy zajmują się dokładnością podczas gdy astrolodzy szukają satysfakcji klienta. Astrolodzy mają skłonność wierzyć, że ich klienci są zadowoleni, ponieważ astrologia jest dokładna. Oznacza to, że klienci będą mniej zadowoleni, jeżeli astrolog przypadkowo użyje niepoprawnej daty urodzenia. Astrologia będzie w konflikcie z nauką tak długo, jak jej twierdzenia będą nadawały się do testowania. Coraz więcej astrologów ucieka przed kontrolą nauki ograniczając się do stwierdzeń, których nie można sfalsyfikować. Twierdzą, że horoskop może jedynie dawać informacje o naszym życiu wewnętrznym, podstawowej naturze, prawdziwej rzeczywistości, ukrytym potencjale, najgłębszych aspiracjach, nieświadomych lękach i motywach, zapomnianych traumach oraz możliwościach przyszłego rozwoju. Astrologia — jak twierdzą astrolodzy — daje wgląd w sens i jakość naszych subiektywnych doświadczeń poprzez umieszczenie ich w kosmicznym układzie odniesienia. Dzięki temu możemy zorientować się, dlaczego jesteśmy jacy jesteśmy, może nam wyjaśnić nasze problemy oraz pomoże znaleźć rozwiązania, ale nie jest w stanie przewidzieć naszych zachowań. Astrologiczne interpretacje nawet nie muszą pasować do introspekcji zaintersowanego, więc nikt nie może udowodnić, że się mylą.

Najbardziej progresywni astrolodzy uważają astrologię za umiejętność doradztwa. Horoskop jest dla nich tylko narzędziem a nie terapeutycznym źródłem wiarygodnych informacji. 

### Źródła

* Bastedo, R.W. (1978). An emperical test of popular astrology. Skeptical Inquirer, 3(1), 17-38.
* Culver, R.B. & Ianna, P.A. (1984). Astrology: true or false? Buffalo: Prometheus.
* Dean, G. (1987). Does astrology need to be true? Scientific Inquirer, 11(3), 257-273.
* Dean, G. & Mather, A. (1994). Is the scientific approach relevant to astrology? Correlation, 13(1), 11-18.
* Gauquelin, M. (1982). Zodiac and personality: an emperical study. Skeptical Inquirer, 6(3), 57-65.
* Gauquelin, M. (1988). Written in the stars. Wellingborough: Aquarian Press, p. 252.
* Hentschel, U. & Kiessling, M. (1985). Season of birth and personality: another instance of noncorrespondence. Journal of Social Psychology, 125(5), 577-585.
* McGervey, J.D. (1977). A statistical test of sun-sign astrology. The Zetetic, 1(2), 49-54.
* McGrew, J.H. & McFall, R.M. (1990). A scientific inquiry into the validity of astrology. Journal of Scientific Exploration, 4(1), 75-83.
* Startup, M. (1984). Personality and planetary positions at birth: an attempted replication with ordinary people. Correlation, 4(2), 4-13.
* Tyson, G.A. (1980). Occupation and astrology or season of birth: a myth? The Journal of Social Psychology, 110, 73-78. Tyson, G.A. (1984). An emperical test of the astrological theory of personality. Personality and Individual Differences, 5(2), 247-250.
* Van Assem, L. (1993). The astrologer's philosophy of life. Correlation, 12(1), 52-54.
Van Rooij, J.J.F. (1993). Jungian typology and astrology: an emperical test. Correlation, 12(1), 28-32.